Inledning
Bakgrund och syfte
Kryptomarknaden är en av de mest snabbföränderliga och informationsintensiva
branscherna i världen. Nyheter, tweets och officiella uttalanden kan på bara några timmar
påverka värdet på digitala valutor. Informationen sprids genom ett stort antal
nyhetsplattformar, sociala medier och andra flöden, vilket gör det svårt för användare att få
en samlad och objektiv överblick.
Syftet med detta projekt är att undersöka hur modern systemintegration och AI kan
användas tillsammans för att automatiskt samla, bearbeta och sammanfatta information från
flera källor. Resultatet ska bli en tjänst som presenterar en daglig rapport över de viktigaste
händelserna inom kryptovärlden, på ett sätt som är neutralt, automatiserat och lättillgängligt.
Problemformulering och avgränsningar
Informationsflödet kring kryptovalutor är enormt och präglas ofta av starka åsikter, politiska
intressen och ekonomiska motiv. Många nyhetskällor och sociala plattformar blandar fakta
med tolkningar, spekulationer eller marknadsföring, vilket gör det svårt att skilja objektiv
information från subjektiv påverkan.
Även om det finns flera tjänster som samlar kryptonyheter, fokuserar de flesta på
kursrörelser, sentimentanalys eller marknadspåverkan, snarare än att neutralt återge vad
som faktiskt har hänt. Det saknas en lösning som automatiskt kan sammanställa
nyhetsflöden från flera källor, filtrera bort värdeladdade formuleringar och presentera
händelser i ett så opartiskt format som möjligt.
Nova Report utvecklas därför som en teknisk prototyp som visar hur AI och
systemintegration kan användas för att skapa en automatiserad, neutral nyhetsrapport.
Syftet är inte att tolka, värdera eller ge finansiella råd, utan att erbjuda en daglig
sammanställning av faktiska händelser och beslut inom kryptovärlden, en neutral
mellanhand mellan användaren och informationsbruset.
Mål med projektet
Målet är att utveckla en fungerande lösning bestående av flera mikrotjänster som
tillsammans kan:
- Samla in nyheter och data från externa API:er och RSS-flöden.
- Låta en AI-tjänst sammanfatta och skapa en daglig kryptorapport.
- Låta användare registrera sig, logga in och läsa rapporten på webben.
- Låta användare betala för sitt medlemskap via kryptovaluta
- Möjliggöra distribution av rapporten via e-post och Discord/Slack/Telegram eller liknande
plattformar.
Projektet syftar också till att visa hur man kan bygga en modulär integrationsplattform med
tydlig ansvarsfördelning mellan tjänster, samt hur AI kan användas som en del av en
integrationslösning för att skapa värde av ostrukturerad data.